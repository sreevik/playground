ഭാവിയിലെ ഒരു സംഭവം 

2075-ലെ ഒരു വേനൽ സായാഹ്നം.കോട്ടയം ടൗണിലെ ഒരു ഇരുനില വീട്.
വീട്ടിന്റെ ഗേറ്റ് പതുക്കെ തുറക്കുന്നു. 35നും 40നും ഇടയിൽ പ്രായമുള്ള ഒരാൾ അകത്തേക്ക് നടക്കുന്നു. ഒറ്റ നോട്ടത്തിൽ, സുമുഖൻ, വെൽ ഡ്രെസ്സ്‌ഡ്, തോളിൽ ഒരു ബാഗ് ഉണ്ട്.  അയാൾ സിറ്റ്‌ഔട്ടിലെ കോളിംഗ് ബെൽ അമർത്തുന്നു. ഒരു മിനിറ്റ് കഴിഞ്ഞെട്ടും ഒരു അനക്കവും ഇല്ല. നിശബ്ദത. അയാള് ഒന്ന് കൂടെ കാളിങ് ബെൽ അമർത്തുന്നു. ഏതാനം  നിമിഷങ്ങൾക്ക് ശേഷം 75–80 പ്രായമുള്ള ഒരു വൃദ്ധ വാതിൽ തുറക്കുന്നു.


വൃദ്ധ: പ്ലമ്പറല്ലേ? എത്ര പ്രാവശ്യം വിളിച്ചെടോ  നിങ്ങളുടെ കമ്പനിയിൽ. ഇപ്പോഴാണോ സമയം കിട്ടിയത്? ഹും… വരു വരു.

പ്ലമ്പർ ബാഗ് തോളിൽ നിന്ന് ഊരി കൈയിൽ പിടിച്ച് അകത്തേക്ക് കടക്കുന്നു.

പ്ലമ്പർ: ഓ എന്നാ പറയാനാ അമ്മച്ചി പണി ലേശം കൂടുതലായിരുന്നു. അതുകൊണ്ട് ഞങ്ങൾ ചിലർ സമരത്തിലായിരുന്നു. ആളെ കിട്ടാതിരുന്നത് അതുകൊണ്ടാണ്.

വൃദ്ധ: ഓഹോ … നിങ്ങൾക്കു സമരവും യൂണിയനും ഒക്കെ ഉണ്ടോ ? കൊള്ളാലോ! ദാണ്ടെ, ആ കോണിപ്പടിയുടെ അടിയിൽ കാണുന്ന പൈപ്പാണ് പ്രശ്നം. ഭിതിയിലൊക്കെ വെള്ളപാടാണ്  ഒന്ന് ശരിക്ക് നോക്കണേ.

പ്ലമ്പർ വൃദ്ധ കാണിച്ചിടത്തേക്ക് നടന്നു. ബാഗ് തുറന്ന് ടൂളുകൾ എടുത്ത് പണി തുടങ്ങുന്നു.

വൃദ്ധ അവരുടെ ടാബ് എടുത്ത് സോഫയിൽ ഇരുന്നു ഹെഡ്‍ഫോൺസ് ചെവിയിൽ തിരുകി.

അരമണിക്കൂറിന് ശേഷം —

പ്ലമ്പർ: അമ്മച്ചി, ലീക്ക് ശെരിയാക്കിയിട്ടുണ്ട് . ഇവിടെ ആയിരുന്നില്ല, മുകളിലെ ലൈൻ ആയിരുന്നു പ്രശ്നം. ഇനി കുറെ നാളത്തേക്ക് കൊഴപ്പമുണ്ടാവില്ല .
വൃദ്ധ: ഓക്കെ… എന്നാ ഇറങ്ങിക്കോളു.

പ്ലമ്പർ പോകാതെ നിന്ന് പരുങ്ങുന്നതു കണ്ടു വൃദ്ധ ചോദിച്ചു.

“ഹും… ഇനി എന്നാ വേണ്ടേ ?”
പ്ലമ്പർ: അമ്മച്ചി… ഒന്ന് ചാർജ് ചെയ്യണമായിരുന്നു. രാവിലേ മുതൽ പണിയാണു. ചാർജ് ചെയ്യാൻ സമയം കിട്ടിയില്ല.

അല്പം ദേഷ്യത്തോടെ വൃദ്ധ പറയുന്നു .
“ഇത് നിങ്ങളുടെയൊരു പതിവാണല്ലോ. ഇതിന് ഉള്ള കാശ് ബില്ലിൽ കുറയ്ക്കുമോ?”

പ്ലമ്പർ: അത് കമ്പനിയിൽ വിളിച്ച് പറഞ്ഞാൽ കുറച്ചു തരും.

ബുക്ഷെൽഫിന് സമീപമുള്ള റിക്ലൈനർ ചൂണ്ടിക്കാണിച്ച് വൃദ്ധ പറയുന്നു —
“അങ്ങോട്ട് ഇരുന്നോ. അവിടെയാണ് പ്ലഗ് പോയിന്റ്.”

പ്ലമ്പർ റിക്ലൈനറിൽ ഇരിക്കുന്നു.അയാൾ ബാഗിൽ നിന്ന് ഒരു കീ എടുക്കുന്നു. ഇൻസർട്ട് ഷർട്ട്  ചെയ്ത ഷർട്ട് അൽപ്പം പൊക്കി കീ തന്റെ പൊക്കിളിൽ ഇട്ടു  പതുക്കെ തിരിക്കുന്നു.
അയാളുടെ പൊക്കിൾ ചെറിയ സോക്കറ്റ് പോയിന്ററായി മാറുന്നു.
അതിലേക്ക് അയാൾ പവർ കോർഡ് കുത്തുന്നു.
അയാളുടെ കണ്ണുകൾ പതുക്കെ നിശ്ചലമാകുന്നു.

വീണ്ടും വീട് നിശ്ശബ്ദം.

-------------------------------------------
